---
permalink: /about/
#title: "Vztah mezi člověkem a psem – klíč k úspěšnému výcviku"
header:
#  image: "/assets/images/front_julka_1280x400.jpg"
  overlay_image: "/assets/images/front_julka_1280x400.jpg"
excerpt: "Vztah mezi člověkem a psem<br>    – klíč k úspěšnému výcviku<br><br><br><br><br>"
---
 
Se psy jsem začala pracovat v osmi letech, první byl karelský medvědí pes Finn (Figaro Nalle). Možná díky němu mám hluboký vztah k přírodním a severským plemenům. Schopnost samostatně uvažovat a vyhodnocovat situace dle výhodnosti a bezpečnosti je ve výcviku výrazný prvek, který nátlakovému výcviku brání, ale výcviku ke spolupráci vůbec nepřekáží.

V roce 1996-7 jsme si pořídili dlouhosrstou kolii Coddyho (Cesar Ivrom), německou ovčačku Terry bez PP (v 6 měsících získanou přes útulek jako naprostý uzlíček nervů) a dalšího útulkáče, křížence bígla Benjiho. Tato smečka mě naučila sociálnímu chování zvířat mezi sebou, odlišnosti povah, citlivosti zrazených a jemných psů. Se všemi třemi jsem chodila na cvičák na "služební výcvik", ale i agility, trénovali jsme stopy a obrany, chodili jsme dogtrekkingové výlety i 100km dlouhé závody. Složili jsme řadu zkoušek z výkonu (např.ZM, ZPU1, BH, A3, ZZO), mnohokrát se umístili na závodech agility včetně titulu ME juniorů (2002) a titulů z MČR a MČR mládeže. Všichni tři se dožili vysokého věku (14 a 15 let).

Od roku 2004 jsem pracovala s československými vlčáky, leonbergrem, americkým stafordšírským teriérem, německými ovčáky, belgickými ovčáky a mnohými dalšími psy včetně útulkových kříženců jak na základní provozní ovladatelnosti tak na přípravě a absolvování zkoušek/výstav. Přirozeně mě nejvíc zajímalo řešení plachosti, strachu, práce na psychice. Odjakživa mi bylo nepříjemné psům působit bolest při výcviku a pracovat s ustrašeným nebo otupělým psem (což bývalo na cvičácích naprosto běžně k vidění), a tak jsem si postupem času vytvořila vlastní metodiku komunikace (která odpovídá základním principům učení a chování popsaných v mnoha moderních publikacích, které ovšem tehdy nebyly vůbec dostupné.

Každý pes mě něco naučil, s každým jsem zažila něco, co mě posunulo dál. Nejcennější je pro mě, když pes s člověkem funguje bez zbytečných dohadů a je schopen ho klidně a vyrovnaně doprovázet kamkoli. Mám složeno přes 50 zkoušek z výkonu (což ale za téměř 30letou kariéru není vysoké číslo), ale všechny zkoušky jsem dělala se složitými a citlivými psy. Nejvyšší úrovně jsme dosáhli s Shadowem (Cair Potomok vlkov - ZVV2, IPO2, ZPU2, ZPS1, IFH2 atd.), který mě železné nervy a dobráckou povahu a byl se mnou schopen točit i psychicky velmi náročné filmové scény.

Cílem mé práce se psy je zlepšit vztah mezi psem a jeho člověkem, pomoci vzájemnému porozumění, naučit žádoucí chování bez nátlaku a v přátelské atmosféře. Sportovní kynologie je nadstavba vztahu a měla by být aktivně a příjemně stráveným společným časem. 🐾

